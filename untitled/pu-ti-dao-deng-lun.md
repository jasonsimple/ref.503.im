# 菩提道灯论

菩提道灯论

阿底峡尊者 著

敬礼文殊师利菩萨！

敬礼三世一切佛，彼法以及诸僧众；

贤徒菩提光请故，当善阐明觉道灯。

由下中及上，应知有三士；

为明彼特征，当书各差别。

任凭何方便，唯于生死乐，

求自利益者，知其为下士。

背弃三有乐，遮止诸恶业，

但求自寂灭，彼名为中士。

若因自心苦，而欲尽消除，

他人一切苦，彼是上士夫。

于诸胜有情，求大菩提者，

当说诸师长，所示正方便。

对佛画像等，佛塔正法前，

以花香诸物，作丰盛供养，

亦行普贤行，所说七支供；

以至菩提藏，不退转之心，

净信三宝尊，双膝著于地，

恭敬合掌已，先三遍皈依。

次于诸有情，先起慈心观，

生三恶趣等，及死殁诸苦，

所有诸众生，为苦所苦恼。

欲度脱众生，出苦及苦因，

当发菩提心，立誓永不退。

如是发愿心，所生诸功德，

如华严经中，弥勒广宣说。

读彼经或从师闻，了知正等菩提心，

功德无边为因缘，如是一再发其心。

勇施问经等，广说此福德，

摘彼唯三颂，今且录于此，

菩提心福德，其中若有色，

充满虚空界，福犹多于彼。

若人以珍宝，遍满恒沙数，

一切佛世界，供世间怙主；

若有人合掌，心敬大菩提，

此供更殊胜，其福无边际。

既发菩提愿心已，应多努力令遍增，

为于他生能忆念，应当遍护诸学处。

除行心体诸律仪，非能增长正愿心，

由欲增长菩提愿，故当勉力受此戒。

恒具余七种，别解脱戒者，

乃有菩萨戒，善根非余有。

如来所宣说，七别解脱中，

梵行第一者，即比丘律仪。

当以菩萨地，戒品所说轨，

从具德相师，受菩萨律仪，

善巧律仪轨，自安住律仪，

堪传律具悲，当知是良师。

努力寻求已，若未得良师，

当解说其余，受律仪轨则。

如妙祥庄严，佛土经所说，

昔日妙吉祥，作虚空王时，

所发菩提心，此处当详述：

我于依怙前，发正等觉心；

筵众生为宾，解除彼贫乏。

从今至证得，无上胜菩提，

不起忿害心、悭吝与嫉妒。

当修胜梵行，当断罪及欲，

欣喜戒律仪，常随诸佛学。

自不乐疾速，取证大菩提，

愿为一有情，住到最后际。

当清净无量，不思议佛土，

普令十方界，称扬我名号。

一切身语业，我皆令清净，

意业亦令净，不作诸恶业。

自身语意清净因，即住行心体律仪，

善习三种戒学已，将极恭敬三戒学。

故勤习圆满，菩萨诸净戒，

当悉能圆满，大菩提资粮。

一切佛共许：圆满福智性，

二种资粮因，是引发神通。

如鸟未长翼，不能空中飞；

如是离通力，不能利有情。

具通者一日，所修诸福德，

诸离神通者，百生不能集。

欲速能圆满，菩提资粮者，

勤修成神通，非以懈怠得。

若未修成止，不能起神通，

为成就止故，应再三策励。

止支若失坏，纵然奋力修，

历经数千载，三昧终不成。

故当善安住，定资粮品中，

所说诸支分；于随一所缘，

意安住于善。

若成瑜伽止，神通亦当成。

离慧度瑜伽，不能尽诸障。

为彻底断除，烦恼所知障，

故应具方便，修慧度瑜伽。

智慧离方便，方便离智慧，

俱说为缚故，二俱不应舍。

何慧何方便？为除诸疑故，

当明诸方便，及智慧差别。

除慧波罗蜜，其余施度等，

一切善资粮，佛说为方便。

由修方便力，自善修慧者，

彼速证菩提，非单修无我。

了达蕴界处，皆悉无有生，

知其自性空，说名为智慧。

有则生非理，无亦如空花，

二俱犯俱过，故俱亦不生。

法不从自生，非从他及共，

非从无因故；由体无自性。

又以一及多，观察一切法，

其体不可得，故定无自性。

空性七十理、中论等皆说：

成立一切法，自性之空性。

因恐文太繁，于此不广陈，

仅就已成宗，为修故精说。

故所有诸法，自性不可得，

凡修习无我，即是修真性。

慧不见诸法，有任何自性，

说慧如是理；当无别修彼。

分别生三有，其性为分别，

故断诸分别，是最胜涅槃。

如是佛亦说：

分别大无明，能堕生死海，

住无分别定，无别明如空。

入无分别陀罗尼亦云：

佛子于此法，若思无分别，

越分别险阻，渐得无分别。

由圣教正理，定解一切法，

无生无性已，当修无分别。

如是修真性，渐得暖等已，

当极喜等地，佛菩提非遥。

若欲由咒力，所成息增等，

及修宝瓶等，八大悉地力，

顺利得圆满，大菩提资粮，

及欲乐修习，事行等续部，

所说诸密咒；

为求师长灌顶故，当以承事施宝等，

依教奉行等诸事，使贤善师心欢喜。

由于良师心喜故，圆满传授师灌顶，

清净诸罪为体性，即成修悉地善根。

初佛大续中，极力遮止故，

梵行者勿受，密与慧灌顶。

若持彼灌顶，住难行梵行，

违犯所遮故，坏彼难行律。

彼持禁戒者，将生他胜罪，

且定堕恶趣，故亦无成就。

欲闻说诸续，火供祠祀等，

得师灌顶者；知真者无过。

上座燃灯吉祥见，经等法中所说教，

经由菩提光启请，已略说明菩提道。

大阿阇黎吉祥·燃灯智所造《菩提道灯》竟。

此论造于象雄托铃寺，由这位印度大学者本人以及主校译师善慧共同翻译审校。

